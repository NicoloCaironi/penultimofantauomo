---
title: "INCREDIBILE: Ritrovata un'intervista di TeoKulo andata perduta"
excerpt: "Un altro scandalo colpisce la redazione?"
coverImage: "/assets/blog/blog_covers/zioperone_soldi.jpg"
date: "2025-11-26T00:00:07.322Z"
author:
  name: Stefano Carrello
  picture: "/assets/blog/authors/michael_scott.png"
ogImage:
  url: "/assets/blog/blog_covers/zioperone_soldi.jpg"
video: "/assets/blog/video/TeoKulo_intervista.mp4"
---

Buonasera, sono Stefano Carrello e quattro giorni fa ho realizzato l'intervista che potete vedere nello spazio sottostante. Vi starete chiedendo dove fossi finito, e la realtà dei fatti è che per diverso tempo ho pensato di non tornare; c'è tanta puzza qua dentro, non si respira una bella aria. E da sabato ne ho la conferma. Questo pezzo sarebbe dovuto uscire qualche giorno fa, ma il video non mi è mai stato consegnato. Oggi pomeriggio sono riuscito ad imbucarmi nell'archivio della redazione e, in qualche modo, ho portato in salvo il file incriminato. Mi sono posto tante domande nel merito. Cosa ci voleva a condividere questa intervista? Era stata realizzata male? Ho sbagliato qualcosa? 

In realtà mi è bastato riguardarla una sola volta per capire tutto. TeoKulo versava in condizioni pietose, stava sbevazzando e festeggiando all'insaputa dei suoi giocatori (e della società, ndr). E se avesse qualcosa da celebrare, potremmo anche capire. Durante l'intervista parlavamo di due gol realizzati ed altrettanti punti conquistati nelle ultime cinque partite. E indovinate un po'? A parte il computo delle gare (salito a sei, nel frattempo), non è cambiato proprio nulla. Se questo è il modo di preparare la squadra durante la settimana, di certo non possiamo stupirci. Cari lettori, il buon TeoKulo non era nemmeno a conoscenza del nome dell'avversario che avrebbe dovuto affrontare nello scorso turno di campionato. Nel più completo imbarazzo, sono stato costretto ad interrompere l'intervista. Mi sono sentito in dovere di proteggere un allenatore che, anche se non si direbbe, è stato campione in carica fino a qualche mese fa. 

Ma se tornassi indietro, non lo farei. Io sto dalla parte di Sick, stanno succedendo cose molto strane nell'ultimo periodo. Appurato che Crivex goda di propaganda favorevole da parte di membri della redazione, inizio a credere che anche TeoKulo abbia provato ad insabbiare le prove della sua scarsa professionalità. D'altronde lo sentiamo proprio dalle sue parole: "i giocatori non vedranno questo video, vero?". Ha la coda di paglia, il Mister. A tutto ciò, se volete, posso anche aggiungere il fatto che la traccia audio del microfono è stata cancellata. Insomma, le hanno provate tutte. Ma a questo punto la domanda sorge spontanea: chi ha acconsentito a non pubblicare l'intervista nel momento in cui è stata effettuata? Chi l'ha nascosta? Chi c'è dietro tutto questo? Io due domande me le farei...e avrei anche due risposte. La copertina dell'articolo dice tutto. Io voglio chiarezza.